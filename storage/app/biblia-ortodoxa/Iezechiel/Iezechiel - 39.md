# Iezechiel - 39

1. "Iar tu, fiul omului, rosteşte proorocie împotriva lui Gog şi spune: Aşa grăieşte Domnul Dumnezeu: Iată, Eu sînt împotriva ta, Gog, prinţul lui Roş, al lui Meşec şi al lui Tubal!

2. Te voi ademeni şi te voi trage, te voi scoate din hotarele de la miază-noapte şi te voi aduce în munţii lui Israel.

3. Acolo voi scoate aurul tău din mîna stângă a ta şi voi arunca săgeţile tale din mîna dreaptă a ta.

4. Cădea-vei în munţii lui Israel, tu şi toate oştile tale şi popoarele cele ce sînt cu tine; şi te voi da spre mîncare la tot felul de păsări de pradă şi fiarelor câmpului.

5. Cădea-vei în cîmp deschis, căci Eu am spus acestea", zice Domnul Dumnezeu.

6. "Şi voi trimite foc în pămîntul lui Magog şi asupra locuitorilor insulelor, care trăiesc fără grijă şi vor şti că Eu sînt Domnul.

7. Voi arăta numele Meu cel sfînt poporului Meu Israel şi nu voi mai lăsa de acum să se necinstească sfînt numele Meu şi vor ştii neamurile că Eu sînt Domnul cel sfînt în Israel.

8. Iată, aceasta va veni şi se va împlini, zice Domnul Dumnezeu; aceasta este ziua aceea de care am grăit Eu.

9. Atunci locuitorii cetăţilor lui Israel vor ieşi şi vor aprinde foc, vor arde armele, scuturile, pavezele, arcurile, săgeţile, lăncile şi suliţele; şapte ani le vor arde.

10. Nu vor aduce lemne din câmp, nici nu vor tăia din pădure, ci vor arde numai arme; vor jefui pe jefuitorii lor şi vor prăda pe prădătorii lor, zice Domnul Dumnezeu.

11. În ziua aceea voi da lui Gog loc de mormînt, în Israel, valea trecătorilor, la răsărit de Marea Moartă şi mormîntul acela va împiedica pe trecători; acolo vor îngropa pe Gog şi toată tabăra lui şi vor numi valea aceea Valea taberei lui Gog.

12. Şapte luni îi va îngropa casa lui Israel, ca să cureţe ţara.

13. Tot poporul ţării îi va îngropa şi va fi vestită la ei ziua în care Mă voi preaslăvi, zice Domnul Dumnezeu.

14. Apoi se vor ridica oameni care să cutreiere necontenit țara și cu ajutorul trecătorilor să îngroape pe cei ce au rămas pe fața pămîntului, ca să curețe țara; iar după trecerea a şapte luni, vor începe să facă cercetări.

15. Şi cînd cineva din cei ce cutreieră ţara va vedea os de om, va pune semn lîngă el pînă ce groparii îl vor îngropa în Valea taberei lui Gog.

16. Numele cetăţii va fi Hamona (cimitir). Și așa vor curăți ei țara".

17. "Aşa zice Domnul Dumnezeu: Iar tu, fiul omului, spune la tot felul de păsări şi tuturor fiarelor cîmpului: "Adunaţi-vă și mergeți din toate părțile, adunați-vă la jertfa Mea, pe care o voi junghia Eu pentru voi, la jertfa cea mare din munții lui Israel și veți mînca acolo carne și veți bea sînge.

18. Carnea războinicilor o veți mînca și veți bea sîngele căpeteniilor pămîntului, al berbecilor, al mieilor, al țapilor, al vițeilor și al tuturor celor îngrășați din Vasan;

19. Veţi mînca grăsime pînă vă veţi sătura şi veţi bea sînge pînă vă veţi îmbăta din jertfa Mea, pe care o voi junghia pentru voi.

20. Şi vă veţi sătura la masa Mea de cai şi de călăreţi, de războinici şi de tot felul de ostaşi, zice Domnul Dumnezeu.

21. Voi arăta slava Mea între neamuri, şi toate neamurile vor vedea judecata Mea, pe care o voi săvîrşi Eu, şi mîna Mea, pe care o voi pune asupra lor.

22. Atunci va şti casa lui Israel că Eu sînt Domnul Dumnezeul lor, din ziua de astăzi înainte.

23. Popoarele de asemenea vor cunoaşte că neamul lui Israel a fost dus la robie pentru nedreptatea lui; pentru că ei s-au purtat cu necredincioșie înaintea Mea, Eu Mi-am ascuns fața și i-am dat în mîna vrăjmașilor lor și au căzut ei cu toții de sabie;

24. Pentru necurăţiile lor şi pentru fărădelegile lor am făcut Eu aceasta cu ei şi Mi-am ascuns fața de la dînșii.

25. De aceea, așa zice Domnul Dumnezeu: Acum voi întoarce pe prinşii de război ai lui Iacov, Mă voi îndura de toată casa lui Israel şi voi fi zelos pentru numele Meu cel sfînt.

26. Ei vor uita ocara lor şi toate nelegiuirile lor pe care le-au făcut înaintea Mea, cînd vor trăi în țara lor în siguranță și nimeni nu-i va tulbura,

27. Cînd îi voi întoarce dintre popoare și-i voi aduna din țările vrăjmașilor lor și-Mi voi arăta în ei sfinţenia Mea înaintea ochilor a multor neamuri.

28. Atunci vor ştii că eu sînt Domnul Dumnezeul lor, cînd, după ce i-am risipit printre popoare, iarăși îi voi aduna în țara lor și nu voi mai lăsa acolo nici unul din ei.

29. Și nu voi mai ascunde de ei fața Mea pentru că voi revărsa Duhul Meu asupra casei lui Israel", zice Domnul Dumnezeu.

